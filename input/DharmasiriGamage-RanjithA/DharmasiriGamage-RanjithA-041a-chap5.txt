064 - ධර්මසිරි ගමගේ නිර්මාණ සංදීපනී

බීජ දෝතින් රැගෙන 
රෝපණය කළ පසුව

පෙති දෙපෙති වී නැඟෙන
සිහින් අංකුරවලට 
දිය දොවා සෙනෙහසින 
පියකු සේ හිස සිඹින

නැඟෙන පැළ සුහුඹුල් ව 
දළු දමා පිදෙත් ම 
ගසේ රුව ගුණ වරුණ 
අකුටිලව කියූ ඔබ

පළමු ප්‍රේමය පිපී 
පෙති සලා මිණිමුතු ව
ලොවට රොන්සුණු සලත 
උද්දාම වුණා ඔබ

එබඳු ඔබ වියපත් ව කිසිත්
නොලබා ගසින
බැහැර යන්නට සදත
දරනුනොහැකිය අපට

එහෙත් එ දවස සේ ම
නිසසල ව පසෙක හිඳ
උයන්පල්ලා ඔබ ය
නිරාමිස සුව විඳින
